---
share: true
---
# 01 Mikä ihmeen Utopia?

## Esipuhe
Utopia on roolipeli. Jos et tiedä mikä on roolipeli, niin googlappas tämä, niin ei tuhlata toistemme aikaa sen selvittelyyn. Käydään kuitenkin tässä läpi vähän millainen peli Utopia on.

Utopia sijoittuu noin vuoteen 3042, eli kaukaiseen tulevaisuuteen, maailmaan, joka on hyvin samankaltainen kuin meidän maailmamme, mitä nyt käynyt läpi ydintuhon ja sivilisaation uuden nousun. Peli on yhdistelmä post-apokalyptista selviytymistä, kyberpunkkia ja tieteisfantasiaa:  Autot lentävät, laserit välkkyvät ja avaruudessa tapellaan vyöhykkeen rikkauksista ja samaan aikaan katutasolla tapellaan siitä, kuka saa syödä viimeisen rotan. Tässä pelissä usein aloitetaan nollista, mutta nousu voi johta stratosfääreihin ja pidemmälle.

Ihmiset eivät enää ole ainoa älyllinen laji maan päällä, vaan *Annihilaation* jälkeistä maailmaa asuttavat myös Kääpiöt, Haltiat, sekä mutantit, ja jottei soppa olisi liian mauton, mukana on vielä *telepaatteja* ja *kaaosmaagiaa*.  - No mitä helvettiä, sanoo joku siellä takarivissä. Noh, tarinaan liittyy maan ulkopuolista elämää, geenimanipulaatiota ja ihmiskokeita *Annihilaation* jälkeisinä *Valottomina vuosina*, jolloin kukaan ei ollut kirjoittamassa ylös mitä maan päällä tapahtuu. Oli miten oli, maapallon kaikki älylliset lajit ovat pohjimmiltaan ihan samaa roskasakkia, ja yhtäläisesti osa Utopiaa.

Siinähän se lyhykäisyydessään. Jos tämä ei ole sinun juttusi, niin suksihan kuuseen, muussa tapauksessa; Tervetuloa, ja muista ottaa luotiliivit mukaan.