---
share: true
---

# 3042

Vuonna 2283 koettiin Annihilaatio; globaali ydinsota, joka kesti vain 4 tuntia ja 12 minuuttia, mutta tuhosi noin 60% maailman väestöstä. Kaupungit pimenivät ja valtiot katosivat kartalta. Maailman eliitti ja harvalukuinen joukko valioyksilöitä sai elää elämäänsä maanalaisissa bunkkereissa ympäri maailman, ja samaan aikaan miljoonat selviytyjät ympäri maailman pusersivat läpi ydintalven ja yrittivät selviytyä kaikin keinoin.

2500-luvulla alkoi Uusi Aika, ja sivilisaatio levittäytyi hitaasti vanhan maailman bunkkereista, vallaten uudestaan maailman, jonka heidän esi-isänsä olivat tuhonneet. Vuonna 3042 maailmaa hallitsevat massiiviset globaalit suuryritykset, joista monet perustettiin Uuden Ajan alkuaikoina. Suuryritykset olivat rakentaneet maailman uudestaan mieleisekseen. Valtioita ei enää ole, tai jos on, niin niiden valta on nimellistä, ja todellisuudessa naruja vetelevät suuryhtiöt.

2600-luvulla kävi ilmi, että ennen Annihilaatiota perustettu Marsin siirtokunta on voimissaan, ja lähes välittömästi alkoivat konfliktit asteroidivyöhykkeellä, jossa kaivosyritykset ottivat mittaa toisistaan hallitakseen asteroidivyöhykkeen rikkauksia. Marsilaiset pysyivät pitkään eristyksissä, mutta 2800-luvulla astuivat julkisesti esiin toivoen parempia välejä Maan kanssa ja pian alkoi Mars-korpooratioiden vaikutus Maapallon katukuvassa. Merkittävimpänä vaikuttajana Hyper Corp, jonka ihmelääke Human+ on auttanut kukistamaan taudit ja mahdollistamaan pitkään terveen iän.

Avaruus on aarreaitta, jolla saadaan täytettyä maapallon resurssien tarve, ja vieraat tähtijärjestelmät ja niiden rikkaudet kiiluvat suuryritysten johtajien silmissä. Tekoälyt ovat mahdollistaneet liudan mullistavia teknologisia ihmeitä, ja tulevat vielä mahdollistamaan avaruuden valloituksen.

Mutta avaruus ei tässä pelissä olekaan keskipisteenä, vaan se mitä tapahtuu maapallolla, katutasolla, roskatynnyrinuotion ympärille kerääntyneiden kaduntallaajien keskuudessa. Jokainen täällä aloittaa nollista - paitsi, ne joilla on jo valmiiksi kultaharkko perseessä, ne työntää sitä vielä syvemmälle. Ja nollistahan on ihan hyvä lähteä, kun ei ole mitään menetettävää. Maailma tarjoaa loputtoman määrän mahdollisuuksia menestyä. Likaiset työt tarvitsevat aina tekijänsä - ja niitähän riittää. Maailma on täynnä opportunisteja ja onnenonkijoita, mutta myös yritteliäitä raatajia. Kaikkia yhdistää kuitenkin se, että jokainen elävä olento on pohjimmiltaan kuolevainen - ellei sitten ole niin paljon rahaa, että tämänkin voi kiertää.

## UMA
Pelin keskipisteenä on Pohjois-Amerikan mantereen, eli UMA:n megakaupungit. UMA (United Mega-Cities of America) on suuryritysten muodostama megakaupunkien liittouma, jonka tarkoitus on ollut lähinnä sopia yhteiset pelisäännöt kaupankäyntiin. Mitään hallitusta, tai valtiota se ei ole nähnytkään, vaan tarkoitus on keskittyä Suuryritysten intresseihin. Infrastruktuurin ylläpito on paikallisten yritysten vastuulla, eli jos sillä voi tehdä voittoa, niin sitähän tehdään.

UMA koostuu suurimmaksi osin lähes asuinkelvottomasta, kraaterien peittämästä joutomaasta, joka on täynnä villiheimoja, mutanttiklaaneja, hirviölaumoja, sekä unohdettuja sotilastukikohtia, joiden aarteet odottavat löytäjäänsä. Joutomaan lisäksi siellä on sitten Megakaupunkeja, jotka on usein rakennettu vanhojen sivilisaation raunioiden päälle. Kirjaimellisesti: Megakaupungit kohoavat korkealle taivaisiin, pilvenpiirtäjät hipovat parhaimmillaan stratosfääriä, ja kaupungit on usein rakennettu kerroksiin, jotta ala-arvoinen roskasakki ja rotansyöjät voivat elää omaa kurjuuttaan erossa paremmasta väestä.

Näyttävin kaikista Megakaupungeista on **New Californian** monen kilometrin korkeuten kurottava pylväskaupunki, jonka juureen on haudattu sen miljoonat rakentajat. Hyvänä kakkosena tulee **New Texas**, jossa sijaitsee maailman suurin avaruussatama. Suurin osa UMA:n väkiluvusta on sijoittunut **Mega New Yorkiin**, 200-miljoonan asukkaan metropolis-massaan, joka on syövän lailla levittäytynyt lähes koko Pohjois-Amerikan itärannikon kattavaksi urbaaniksi mätäpaiseeksi, lukuunottamatta Floridaa, jonne on pesiytynyt **Uuden Auringon Tasavalta** (New Sun Republic, NSR), itsenäinen kommunistinen valtio, joka elää rautaisen diktatuurin ikeessä. Muita merkittäviä kaupunkeja on entisen Chicagon raunioihin kasvanut Anarchyn vapaakaupunki, sekä New Las Vegas; maailman viihdekeskus, ja rikollisten turvapaikka.

Kaupungit ovat masentavia, ankeita betonihelvettejä. Mutta surkeimmassakin urbaanissa miljöössä on jonkinnäköinen infrastruktuuri, töitä, ja vähintään pubi ja asekauppa joka kulmassa. Narkkarit, väkivaltaiset jengit, hullut lahkolaiset ja sekopäiset kytät pitävän huolen siitä, että jokainen päivä on ihan yhtä perseestä. Rikkaiden kaupunginosat taas on liipasinherkkien fasististen turvallisuusjoukkojen saartama, joten turha yrittää sinne rellestämään. Onneksi voi hukuttautua erilaiseen viihteeseen, kuten virtuaalitodellisuuksiin, alkoholiin ja huumeisiin, tai silmittömään väkivaltaan. Jos keksit jotain hauskaa, ja laitonta, mitä olet koskaan halunnut tehdä, niin Utopiassa se on luultavasti suosittu urheilulaji.

Vaihtoehtona urbaanille elämälle, voit aina mennä takaisin luontoon. Harmi vain, että luonto on ihan perseestä. Mutantit ja kiihdytetyn evoluution tuloksena syntyneet hirviöt rellestävät siellä, ja koko ekosysteemi tuntuu olevan jatkuvassa vihamielisyyden tilassa: Happosateet, hirmumyrskyt, tulvat, maanjäristykset, pienet jääkaudet - ja ylipäänsä kaikki mahdollinen ikävä mitä luonto voi heittää ihmiskunnan niskaan, sen se tekee. Jokainen päivä on vähän erilainen, mutta toisaalta ehkä et koskaan kyllästy vihreään auringonlaskuun. Niin tosiaan, se on vihreä.

## Muu maapallo
**Euroopan Tasavalta (ER, European Republic)** on teknologisesti kehittynyt sivistysalue, jossa suuryrityksillä on rajoitteita ja ihmisillä oikeuksia. Ei siellä kaikki täydellistä ole, mutta sentään ihmiset kuolevat vanhuuteen, eikä lyijymyrkytykseen, kuten UMA:n paratiisisaarilla.

Afrikkan mannerta hallitsee **UAN (United African Nations)**, kukoistava sivistysvaltio, jonka kansalliset avaruusyhtiöt hallitsevat isoa osaa aurinkokunnan asteroidikaivostoiminnasta. UAN tunnetaan suurimpana globaalien suuryritysten vastustajana.

**Venäjä** on raunioitunut joutomaa, jota hallitsee verenhimoinen luonto. Pieniä eristäytyneitä yhteisöjä on muodostunut sinne tänne ympäri Siperian lakeuksia. Moskovan raunioilla sijaitsee 1000 megatonnin voimalla muodostunut **tuntematon vyöhyke**, jossa tapahtuu outoja. Aluetta piirittää Euroopan Asevoimien ERAF:n sotilaiden turvaamia tutkimuslaitoksia.

*Itä-Aasia* on Euroopan tapaan noussut tuhkista ja aluetta hallitsee **Aasian Imperiumi** (AI, Asian Imperium), jossa palvotaan fanaattisesti tekoälyjä ja samaan aikaan pyritään pitämään kiinni ikiaikaisista perinteistä ja kulttuurista, ja harjoitetaan äärimmäisen aggressiivista kapitalismia. Eurooppa ja Aasia ovat usein nokikkain milloin mistäkin syystä ja konfliktit ovat yleisiä.

**Lähi-Idässä** on joitain valtioita, jotka joko kuuluvat Euroopan tai Aasian liittoumiin, mutta öljykenttien kuihduttua kiinnostus Lähi-Itää kohtaan laantui olemattomaksi, ja siellä on jäljellä enää raunioituneita aavikolle hautautuneita suurkaupunkeja. Hajanaiset heimoyhteisöt asuttavat erämaata ja raunioita.

Osaaniaa ja Australiaa hallitsee **Australasian Yhdysvallat** (United States of Australasia, eli USA), joka oli ensimmäisenä ydinsodan tuhkista noussut valtio. Sen menestys pohjautuu lähinnä vanhan maailman rikkauksiin, joita sinne keskitettiin ennen Annihiliaatiota. Australasian Yhdysvallat on poliittisesti ja sotilaallisesti vaikutusvaltainen jäänne vanhasta maailmasta, jota piinaavat ns. perinteiset arvot, äärimmäinen byrokratia ja antiikkinen poliittinen järjestelmä, joka usein rampauttaa valtion toiminnan.

## Mars
Marsista tiedetään hyvin vähän. Cydonia Mega City on Marsin suurin ja tunnetuin asumiskeskus. Kiiltävä pinta punaisella planeetalla, joka herättää uteliaisuutta ja kateutta. Pinnan alla kuitenkin muhii ja huhujen mukaan Marsilaiset elävät kurjissa oloissa orjuudessa maan alla.

2800-luvulla Mars-korporaatiot levittäytyivät maahan.  Sisäänheittotuotteena oli **Hyper Corpin** massiivisen menestyksen kerännyt Human+ ihmelääke ja ravintolisä, joka on käytännössä poistanut lähes kaikki sairaudet tavallista flunssa myöten. Human+ on nykyään perusainesosa lähes jokaisessa elintarvikkeessa ja yli 200-vuotta kestäneen vertaisarvioinnin seurauksena siitä ei ole löydetty vieläkään haittavaikutuksia. Toisaalta, sen vaikutuksia ja toimintaa ei myöskään osata selittää.

Toinen merkittävä mullistus oli 2880 lanseerattu **Hyper-U**, joka Hyper Corpin mainoslauseen mukaan "avaa ihmisen luonnollisen potentiaalin" ja "vie ihmiskunnan uudelle tasolle". Hyper-U on nuoruuslääke, joka pitää käyttäjän nuorena ja jatkohoitojen kautta antaa käyttäjilleen yliluonnollisia voimia. Aine ei kuitenkaan sovi kaikille ja pelkkä hoidon aloitus maksaa maltaita. Siinä missä *Human+* sai ilmiömäisen suositun vastaanoton, *Hyper-U* on vähintään epäilystä herättävä, mutta tästä huolimatta ikuinen nuoruus ja yliluonnolliset voimat ovat monelle houkuttelevia.

*Hyper Corpin* lisäksi muita merkittäviä Mars-korporaatioita ovat **Phobos Mining Corporation** asteroidikaivosyritys ja **Deimos Supratech** teknologiayritys, jonka merkittävin panos maailmalle on antigravitaatioteknologia. Näiden lisäksi lukuisat pienemmät Mars-korporaatiot taistelevat jalansijasta eri markkinoilla.

Mars-korporaatiot ja Maa-korporaatiot ovat jo pitkään olleet sotajalalla ja vaikka välit ovat välillä tasaisemmat, ovat konfliktit silti yleisiä. Osa konflikteista käydään avaruudessa, mutta usein ne kantautuvat myös maan pinnalle.