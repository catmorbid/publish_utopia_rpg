---
share: true
---
# 01 Mikä ihmeen Utopia?

Utopia on roolipeli. Jos et tiedä mikä on roolipeli, niin googlappas tämä, niin ei tuhlata toistemme aikaa sen selvittelyyn. Käydään kuitenkin tässä läpi vähän millainen peli Utopia on.

Utopia sijoittuu noin vuoteen 3042, eli kaukaiseen tulevaisuuteen, maailmaan, joka on hyvin samankaltainen kuin meidän maailmamme, mitä nyt käynyt läpi ydintuhon ja sivilisaation uuden nousun. Peli on yhdistelmä post-apokalyptista selviytymistä, kyberpunkkia ja tieteisfantasiaa. Kaikenlainen murderhoboilu sopii sinne kuin .44 silmien väliin.

Utopia ei ole erityisen kiva paikka, vaan se on täynnä kurjuutta, epätoivoa, rasismia, seksismiä, epätasa-arvoa, addiktioita ja addikteja - ja niin paljon ampuma-aseita, että niillä voisi täyttää pienen valtion, ja silti jäisi vähän yli. Ei näihin aiheisiin tässä kirjases

Vuonna 2283 koettiin Annihilaatio; globaali ydinsota, joka kesti vain 4 tuntia ja 12 minuuttia. Kaupungit pimenivät ja valtiot katosivat kartalta. Maailman eliitti ja harvalukuinen joukko valioyksilöitä sai elää elämäänsä maanalaisissa bunkkereissa ympäri maailman, ja samaan aikaan miljoonat selviytyjät ympäri maailman pusersivat läpi ydintalven ja yrittivät selviytyä kaikin keinoin.

Noin vuonna 2540 alkoi Uusi Aika, ja sivilisaatio levittäytyi hitaasti vanhan maailman bunkkereista, vallaten uudestaan maailman, jonka heidän esi-isänsä olivat tuhonneet. Vuonna 3042 maailmaa hallitsevat massiiviset globaalit suuryritykset, joista monet perustettiin Uuden Ajan alkuaikoina. Suuryritykset olivat rakentaneet maailman uudestaan mieleisekseen. Valtioita ei enää ole, tai jos on, niin niiden valta on nimellistä, ja todellisuudessa naruja vetelevät suuryhtiöt.

Mars on asutettu, ja siellä sooloillaan ihan omaa show:ta. Avaruus on aarreaitta, jolla saadaan täytettyä maapallon resurssien tarve, ja vieraat tähtijärjestelmät ja niiden rikkaudet kiiluvat suuryritysten johtajien silmissä. Tekoälyt ovat mahdollistaneet liudan mullistavia teknologisia ihmeitä, ja tulevat vielä mahdollistamaan avaruuden valloituksen.

Mutta avaruus ei tässä pelissä olekaan keskipisteenä, vaan se mitä tapahtuu maapallolla, katutasolla, roskatynnyrinuotion ympärille kerääntyneiden kaduntallaajien keskuudessa. Jokainen täällä aloittaa nollista - paitsi, ne joilla on jo valmiiksi kultaharkko perseessä, ne työntää sitä vielä syvemmälle. Ja nollistahan on ihan hyvä lähteä, kun ei ole mitään menetettävää. Maailma tarjoaa loputtoman määrän mahdollisuuksia menestyä. Likaiset työt tarvitsevat aina tekijänsä - ja niitähän riittää. Likaisia töitä siis. Ja myös niiden tekijöitä. Maailma on täynnä opportunisteja ja onnenonkijoita, mutta myös yritteliäitä raatajia. Kaikkia yhdistää kuitenkin se, että jokainen elävä olento on pohjimmiltaan kuolevainen - ellei sitten ole niin paljon rahaa, että tämänkin voi kiertää.

Pelin keskipisteenä on Pohjois-Amerikan mantereen, eli UMA:n megakaupungit. UMA on suuryritysten muodostama megakaupunkien liittouma, jonka tarkoitus on ollut lähinnä sopia yhteiset pelisäännöt kaupankäyntiin. Mitään hallitusta, tai valtiota se ei ole nähnytkään, vaan tarkoitus on keskittyä Suuryritysten intresseihin. Infrastruktuurin ylläpito on paikallisten yritysten vastuulla, eli jos sillä voi tehdä voittoa, niin sitähän tehdään.

UMA koostuu suurimmaksi osin lähes asuinkelvottomasta, kraaterien peittämästä joutomaasta, joka on täynnä villiheimoja, mutanttiklaaneja, hirviölaumoja, sekä unohdettuja sotilastukikohtia, joiden aarteet odottavat löytäjäänsä. Joutomaan lisäksi siellä on sitten Megakaupunkeja, jotka on usein rakennettu vanhojen sivilisaation raunioiden päälle. Kirjaimellisesti: Megakaupungit kohoavat korkealle taivaisiin, pilvenpiirtäjät hipovat parhaimmillaan stratosfääriä, ja kaupungit on usein rakennettu kerroksiin, jotta ala-arvoinen roskasakki ja rotansyöjät voivat elää omaa kurjuuttaan erossa paremmasta väestä.

Näyttävin kaikista Megakaupungeista on New Californian monen kilometrin korkeuten kurottava pylväskaupunki, jonka juureen on haudattu sen miljoonat rakentajat. Hyvänä kakkosena tulee New Texas, jossa sijaitsee maailman suurin avaruussatama. Suurin osa UMA:n väkiluvusta on sijoittunut Mega New Yorkiin, 200-miljoonan asukkaan metropolis-massaan. Mega New York kattaa lähes koko entisen USA:n itärannikan, Floridaa lukuunottamatta, jonne on pesiytynyt kommunistinen Uuden Kuuban Tasavalta. Muita merkittäviä kaupunkeja on entisen Chicagon raunioihin kasvanut Anarchyn vapaakaupunki, sekä New Las Vegas; maailman viihdekeskus, ja rikollisten turvapaikka.

Kaupungit ovat masentavia, ankeita betonihelvettejä. Mutta surkeimmassakin urbaanissa miljöössä on jonkinnäköinen infrastruktuuri, töitä, ja vähintään pubi ja asekauppa joka kulmassa. Narkkarit, väkivaltaiset jengit, hullut lahkolaiset ja sekopäiset kytät pitävän huolen siitä, että jokainen päivä on ihan yhtä perseestä. Rikkaiden kaupunginosat taas on liipasinherkkien fasististen turvallisuusjoukkojen saartama, joten turha yrittää sinne rellestämään. Onneksi voi hukuttautua erilaiseen viihteeseen, kuten virtuaalitodellisuuksiin, alkoholiin ja huumeisiin, tai silmittömään väkivaltaan. Jos keksit jotain hauskaa, ja laitonta, mitä olet koskaan halunnut tehdä, niin Utopiassa se on luultavasti suosittu urheilulaji.

Vaihtoehtona urbaanille elämälle, voit aina mennä takaisin luontoon. Harmi vain, että luonto on ihan perseestä. Mutantit ja kiihdytetyn evoluution tuloksena syntyneet hirviöt rellestävät siellä, ja koko ekosysteemi tuntuu olevan jatkuvassa vihamielisyyden tilassa: Happosateet, hirmumyrskyt, tulvat, maanjäristykset, pienet jääkaudet - ja ylipäänsä kaikki mahdollinen ikävä mitä luonto voi heittää ihmiskunnan niskaan, sen se tekee. Jokainen päivä on vähän erilainen, mutta toisaalta ehkä et koskaan kyllästy vihreään auringonlaskuun. Niin tosiaan, se on vihreä.

Ihmiskunnasta puheenollen, ihmiset eivät enää ole ainoa älyllinen laji maan päällä, vaan Annihilaation jälkeistä maailmaa asuttavat myös Kääpiöt, Haltiat, sekä mutantit. - No mitä helvettiä, sanoo joku siellä takarivissä. Noh, tarinaan liittyy maan ulkopuolista elämää, geenimanipulaatiota ja ihmiskokeita Valottomina Vuosina, eli ajanjaksona Annihilaation jälkeen, jolloin kukaan ei ollut kirjoittamassa ylös mitä maan päällä tapahtuu, vaan selviytyjät joko löhöilivät bunkkereissaan, tai kärsivät maan pinnalla, yrittäen epätoivoisesti pysyä hengissä miten ikinä pystyivät. Oli miten oli, maapallon kaikki älylliset lajit ovat pohjimmiltaan ihan samaa roskasakkia, ja yhtäläisesti osa Utopiaa.

Siinähän se lyhykäisyydessään. Jos tämä ei ole sinun juttusi, niin suksihan kuuseen, muussa tapauksessa; Tervetuloa, ja muista ottaa luotiliivit mukaan.