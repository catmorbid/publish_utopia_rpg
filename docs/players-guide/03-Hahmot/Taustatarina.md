---
share: true
---
# Taustatarina

Hahmon tausta määritellään kolmen elämänvaiheen tapahtuman perusteella. Heitä nopalla jokaisen elämänvaiheen taulukosta kerran.

Tausta voi antaa hahmolle etuja, eri ominaisuuksiin, kuten kykyihin, tai taitoihin, mutta myös haittoja. 

Kykyihin tulevat edut lisätään kyvyn **lukemaan**, eikä kykymuuttujaan.
Taitoihin tulevat edut taas lasketaan **taidon asteina** kyseiseen taitoon, tai kategoriaan; jos etu ilmaistaan kategoriaan, niin sen voi jakaa vapaasti kategorian eri taitojen kesken, mutta eri elämänvaiheissa on omat rajoitukset sille kuinka monta astetta voi laittaa yhteen taitoon.

> **Wasabin tarina...**
>
> Esko heittää nopalla Wasabin taustatarinan.
>
> **Lapsuus**: 3. Rikollisuus. Wasabi kasvoi rikollisperheessä ja oppi pahoja tapoja (Hämärätyöt +1, Katutieto +1, Psyko -1)
>
> **Nuoruus**: 7. Vauraus. Wasabin isä oli menestynyt rikollinen, mikä mahdollisti vauraan elämän Wasabille. Wasabi kävi yksityistä koulua ja nautti elämästä ja dekadenssista. (Koulutus +2, Vuorovaikutus +2, Varallisuus +1, Psyko -1, Karma -2.)
>
> **Aikuisikä**: 7. Vauraus. Wasabin elämä on olluy helppoa vakaan taloudellisen tukirakenteen avulla. Rikas suku on mahdollistanut ylellisen ja helpon elämän. (Varallisuus +4, Psyko -1, Karma -2)
>
> Esko pohtii hetken ja päättää, että Wasabi on perheensä pakottaman ajettu kadulle selviytymään yksin (Toki hänellä on paljon rahaa ja varusteita helpottamaan selviytymistä), ja todistamaan miehuutensa, tekemällä itse likaiset työnsä. Rikollisperheeltä voi saada tarvittaessa apua, mutta Wasabi on vannonut, että selviytyy yksin koitoksestaan, ja avun pyytäminen olisi heikkouden osoittamista... Vai typeryyden merkki? Se jää nähtäväksi.

## Lapsuus

Lapsuuden tausta voi antaa yhteen taitoon korkeintaan yhden taitoasteen.
> [!info]
> Summa on 0. Kyvyt maksaa 2, taidot 1, varallisuus 2,

### 1.Eristyneisyys

Vietit lapsuutesi eristyksissä muista ikäisistäsi, ja sosiaalisten kontaktien ja virikkeiden puuttuessa kehititkin omaa mielikuvitustasi normaalia enemmän. Oikeiden kavereiden sijaan sinulla olikin monia mielikuvituskavereita. Olet normaalia älykkäämpi, mutta sosiaaliset taitosi jättävät toivomisen varaa.

Data +1, Karuus -1

### 2.Köyhyys

Synnyit köyhään perheeseen ja vietit lapsuutesi ainaisessa materiaalisessa ankeudessa. Teknologian puute varhaisessa kasvuympäristössä teki sinusta vähän keskivertoa tyhmemmän ja epäsivistyneemmän, mutta siinä missä rikkaat lapset leikkivät hologrammisotia, sinä leikit ulkona muiden köyhien lasten kanssa leikkejä kuten "listi rotta", "kuka pelkää pahaa peikkoa", "viimeinen rotta uunista ulos" jne.

Notku +1, Data -1.

### 3.Rikollisuus

Kasvoit rikollisessa ympäristössä, ja jo pienestä pitäen sellaiset käsitteet kuten Oikea tai Väärä ovat olleet sinulle hieman hämärän peitossa. Opitkin vanhemmiltasi kaikenlaisia hyödyllisiä asioita jo pienestä pitäen, jotka takaavat paremmat edellytykset selviytymiseen kovassa maailmassa.

Hämärätyöt +1, Katutieto +1, Psyko -1

### 4.Väkivalta

Synnyit väkivaltaiseen perheeseen, sinua pahoinpideltiin ja opit nopeasti mitä tarkoittaa kun annetaan "isän kädestä". Traumaattiset kokemuksesi kohdistit puolestaan ikätovereihisi, ja aloitit tietämättäsi mahdollisesti pitkän väkivallan kierteen.

Ruho +1, Psyko -1

### 5.Tragedia

Vanhempasi tapettiin silmiesi edessä kun olit pieni lapsi. Tämä on jättänyt ikuiset arvet alitajuntaasi, ja välillä näet vieläkin painajaisia tapahtuneesta, vaikka psyykeesi on jo kauan sitten lukinnut tapahtuman tietoisuudestasi. Välttelet ikäviä asioita elämässäsi ja pyrit oleman aina liikkeessä, pakenemaan menneisyytesi kauhuja.

Spiidi +1, Psyko -1

### 6.Sosiaalisuus

Kasvoit erittäin sosiaalisessa ympäristössä. Sinulla oli useita sisaruksia, joiden kanssa vietit paljon aikaa, ja tällä tavalla opit erittäin sosiaaliseksi, ja luotat helposti ihmisiin. Et myöskään osaa varoa yhtä paljon vaaroja. Lapsuutesi oli kaikin puolin tasapainoinen, hyvä lapsuus.

Karuus +1, Skarppi -1

### 7.Vauraus

Olet rikkaan perheen hemmoteltu lapsi. Sait aina kaiken haluamasi, mutta sinulta vaadittiin myös kuuliaisuutta ja tuloksia opinnoissasi - joskus enemmän kuin oli mahdollista saavuttaa. Oletkin hyvin nuoresta pitäen käynyt yksityistä koulua, ja jo ennen teini-ikää olit paljon keskiverto aikuista tietäväisempi, mutta vanhempasi eivät olleet läsnä lapsuudessasi, ja tämä on vaikuttanut psykeeseesi.

Varallisuus +1, Koulutus +2, Psyko -2

### 8.Sivistyneisyys

Kasvoit älyllisesti rikkaassa ympäristössä, jossa kannustettiin oppimaan ja ymmärtämään asioita, ja opitkin jo hyvin nuoresta pitäen paljon asioita, jotka antoivat sinulle hyvän pohjan jatkaa eteenpäin, mutta älylliset pyrkimyksesti ovat tehneet sinusta fyysisesti heikomman.

Data +1, Koulutus +2, Ruho -1, Notku -1.

### 9.Onnellisuus

Vietit erittäin onnellisen lapsuuden lämpimässä perheessä, ja sinulla on paljon hyviä muistoja pahojen päivien varalle. Harmi vain, että hyvät muistot eivät pysäytä luoteja.

Psyko +1

### 10.Tuntematon

Lapsuutesi on sinulle tuntematon. Et tiedä koska synnyit, ketkä olivat vanhempasi, tai mitä teit. Sinulla on poikkeuselliset kyvyt, ja olet erittäin taitava, mutta mikä on näiden etujen hinta?

+1 valitsemaasi kykyyn, **tai** 2 taitoastetta vapaavalintaiseen taitokategoriaan.

## Nuoruus

Nuoruusiän tausta voi antaa yhteen taitoon korkeintaan yhden taitoasteen.
> [!info]
> Summa on 2. Kyvyt maksaa 2, taidot 1, varallisuus 2, Karma 1

### 1.Eristyneisyys

Nuoruutesi vietit rankan komennon alaisena opiskellessa. Siinä kun muut ikäisesi näkivät elämää, harrastivat haureutta ja tappelivat kaduilla, sinä istuit yksin ja opiskelit, kuin kunnon nörtin kuuluukin. Tietomääräsi onkin tästä syystä valtava, mutta ihmisten välinen kanssakäyminen tuottaa ongelmia.

Data +1, Koulutus +2, Karuus -1.

### 2.Köyhyys

Teini-ikäisenä vanhempasi potkivat sinut pois kotoa ja jouduit siitä asti käytännössä elämään kaduilla. Kadut opettivat sinulle monia korvaamattomia taitoja, ja opit myös elämään aktiivista elämäntyyliä. Huumeet, alkoholi ja tappelut ovat tullet sinulle hyvin tutuiksi katujen kasvattina. Olet kuitenkin todella köyhä, sillä lähes kaikki omaisuutesi on "lainattua", tai "löydettyä".

Skarppi +1, Selviytyminen +1, Taistelu +1. Varallisuus -1.

### 3.Rikollisuus

Jostakin syystä ajauduit nuorena pikkurikollisen uralle, ja opitkin monia käteviä taitoja. Tajusit hyvin nopeasti kuinka helppoa ja halpaa tavaroiden hankkiminen oikeastaan onkin. Saitkin nuoruutesi aikana rakennettua hyvät kontaktit kaduilla, ja sinun onkin hyvin helppo löytää haluamasi tavaraa milloin haluat. Moraali on sinulle käytännössä tuntematon sana.

Hämärätyöt +1, Katutieto +1, Varallisuus +1, Karma -2.

Sinulla on rikosrekisteri, mikä käy ilmi, jos joudut poliisien kanssa tekemisiin, ja taatusti vaikuttaa heidän tapaansa suhtautua sinuun.

### 4.Väkivalta

Nuoruutesi suurinta huvia oli tapella. Liikuit todennäköisesti jossakin jengissä ja opettelit väkivallan monet kasvot likaisimmalla mahdollisella tavalla. Välillä juostiin poliiseja ja portsareita karkuun, ja monet arvet todistavat tilanteita, joissa hengenlähtö oli liian lähellä. Väkivalta ja monet iskut päähän ovat tehneet sinusta lievästi epätasapainoisen.

Ruho +1, Notku +1, Taistelu +2, Psyko -1, Karma -2

### 5.Tragedia

Kun nuoruutesi oli kukoistuksessaan, sinua kohtasi jokin suuri tragedia, ja läheisiäsi kuoli useita. Olet tästä syystä potenut syyllisyydentuntoa jo pitkään, etkä tiedä miten hyvittäisit tämän kaiken, koska olet vakuuttunut omasta syyllisyydestästi tähän tragediaan. Olet hakenut pakoa kaikista mahdollisista keinoista; alkoholi, huumeet, naiset, miehet, muut sukupuolet, väkivalta, sadomasokismi yms. Mutta mikään ei tunnu riittävän. Monet pitävät sinua hulluna, ja syystäkin!

Spiidi +1, Toiminta +2, Psyko -1

### 6.Sosiaalisuus

Olit nuorena onnekas - tai erittäin lahjakas - ja pääsit kouluun, jossa saitkin viettää useamman vuoden monien muiden onnekkaiden nuorten kanssa. Yleissivistyksen tasosi onkin erinomainen, ja sosiaaliset taitosi ovat vertaansa vailla, mutta etuoikeutettu elämä on suoraan sanottuna tehnyt sinusta nössön.

Karuus +1, Vuorovaikutus +2, Psyko -1

### 7.Vauraus

Sait nuoruudessasi nauttia mittavasta ylellisyydestä opiskellessasi hyvämaineisessa yksityiskoulussa. Sait hyvän koulutuksen ja loit jonkin verran sosiaalisia kontakteja, joista on joistakin vielä tänä päivänäkin etua. Olet kuitenkin elänyt kovan kurin alaisuudessa ja kasvanut ilman kunnollisia esikuvia, ja ajautunut dekadenssin ja sosiopatian syövereihin.

Koulutus +2, Vuorovaikutus +2, Varallisuus +1, Psyko -1, Karma -2.

### 8.Sivistyneisyys

Vietit nuoruutesi pitkälti teknologian parissa, kehittäen älykkyyttäsi. Tämä kuitenkin teki sinusta fyysisesti heikomman ja huonokuntoisen, mutta tiedät paljon asioita.

Data +1, Koulutus +3, Karma +1, Ruho -1, Notku -1

### 9.Onnellisuus

Nuoruutesi oli yhtä hyvinvointia henkisellä tasolla. Sait kannustusta pyrkimyksissäsi, ja sisäinen hyvinvointisi heijastui kasvaneena sosiaalisena käyttäytymisenä. Olitkin nuorena erittäin ulospäinsuuntautunut.

Psyko +1, Vuorovaikutus +2.

### 10.Tuntematon

Et muista nuoruudestasi mitään. Joskus heräät keskellä yötä huutaen, kun näet samaa toistuvaa painajaista, mutta hetken päästä olet taas unohtanut kaiken.

+1 Valitsemaasi kykyyn, sekä +2 valitsemaasi taitokategoriaan.

## Aikuisikä

Aikuisiän tausta voi antaa hahmolle korkeintaan 2 taitoastetta yhteen taitoon
> [!info]
> Summa on 4. Kyvyt maksaa 2, taidot 1, varallisuus 2, Karma 1

### 1.Eristyneisyys

Jossakin vaiheessa aikuisuuden partaalla eristäydyit täysin ulkomaailmasta, ja keskityit älylliseen työhön, opiskelemaan - tai ehkä löysit uuden harrastuksen, josta tuli sinulle pakkomielle. Olet hyvin koulutettu ja tiedät paljon asioista - tai ainakin jostain asiasta, mutta sosiaaliset taitosi ovat tästä eristäytyneisyydestä kärsineet.

Kybertaidot +2, Koulutus +4, Karuus -1

### 2.Köyhyys

Olosuhteet ajoivat sinut aikuisuuden kynnyksellä elämään kaduilla köyhyydessä ja kurjuudessa. Ystäväpiirisi koostuu lähinnä pultsareista, narkkareista, pikkurikollisista, prostituoiduista ja muista katujen asukeista. Olet tottunut tekemään kaikenlaisia hanttihommia elääksesi, niin pikkurikoksista raskaaseen fyysiseen työhön. Katkeruudella katsot kun rikkaat kulkevat liitolimusiineissaan ohitse ja nauravat kurjuudellesi. Olet todella köyhä, mutta toisaalta tunnet kadut paremmin kuin taskusi - tai jonkun toisen - ja tiedät kaikki parhaat paikat kerjätä ja tonkia syömäkelpoista sapuskaa.

Toiminta +2, Selviytyminen +4, Varallisuus -1.

### 3.Rikollisuus

Aikuisena rikollinen elämäntapa on juurtunut hyvin selkärankaasi. Tunnet paljon ihmisiä kaduilta, ja pystyt viettämään melko varakasta elämää. Olet tehnyt paljon asioita, ja monet niistä ovat sellaisia, joista et välttämättä ole ylpeä, mutta kun ei katso taakseen, niin ei ole mitään murehdittavaa.

Taistelu +1, Toiminta +1, Selviytyminen +2, Varallisuus +1, Karma -2.

### 4.Väkivalta

Aikuisuuden kynnyksellä omaksuit väkivaltaisen elämäntyylin ja oletkin viettänyt paljon aikaa taistellessa kaduilla. Puukot, nyrkit, ampuma-aseet, räjähteet - kaikkea olet nähnyt, kärsinyt, ja sitä tuottanut.

Taistelu +4, Toiminta +4, Karma -2, Psyko -1

### 5.Tragedia

Jokin aika sitten läheisin ihminen elämässäsi tapettin julmasti. Tiedät tekijän, ja tapahtuneesta asti ainoa asia mitä olet halunnut tehdä, on kostaa... Julmasti ja kivuliaasti... Oletkin omistanut elämäsi tälle yhdelle ja ainoalle asialle, ja olet harjoitellut, pitkään ja hartaasti, elämänsä tarkoituksen menettäneen sekopään raivolla. Kosto on ainoa elämisen arvoinen asia elämässäsi, ja kun sen olet saavuttanut, tiedät ettet ole enää mitään muuta kuin tyhjä kuori, jonka kuolema on yhtä yhdentekevä kuin rotan paska tunkiolla.

Taistelu +6, Karaistuminen +2, Psyko -2

### 6.Sosiaalisuus

Aikuisena opit elämään muiden ihmisten kautta; et pelkää lähestyä ihmisiä, ja tämä onkin tuottanut monesti hedelmää, sillä tunnet paljon ihmisiä eri puolelta, mikä on auttanut sinua menestymään elämässä.

Vuorovaikutus +2, Varallisuus +1

### 7.Vauraus

Aikuisena pääsit rahan makuun. Oletkin viettänyt hyvää elämää hyvätuloisena ihmisenä. Saat päivittäin postista kaikenlaisia tarjouslehtisiä, joita ei vähävaraisille viitsitä tarjota, jotkut jopa ihan hyödyllisiä. Moinen vauraus kuitenkin herättää katkeruutta ja vihaisia katseita naapuruston köyhiltä, joten kärsitkin lievästä vainoharhasta.

Varallisuus +4, Psyko -1, Karma -2

### 8.Sivistyneisyys

Olet aikusena saanut nauttia sivistyksen hedelmistä ja niin korkeateknologia kuin politiikan maailman tapahtumat ovat sinulle tuttuja. Nautit modernin teknologian mahdollisuuksista, mutta halveksut köyhiä ja sivistymättömiä, jotka turvautuvat raakuuksiin ja väkivaltaan joka päiväisessä elämässään.

Koulutus +2, Vuorovaikutus +2, Varallisuus +1, Karma -2

### 9.Onnellisuus

Olet viettänyt hyvää, tasapainoista elämää. Sinulla on ystäviä, rakkaita, lemmikkirotta ja kaunis kiiltävä käsiase vitriinissä. Tämä mahtava elinympäristö on näkynyt suurena motivaation puuskana läpi varhaisen aikuisuutesi, ja oletkin määrätietoisesti pyrkinyt eteenpäin kohti unelmiasi.

Voit jakaa 4 taitoastetta vapaasti valitsemiesi taitojen kesken. Varallisuus +1.

### 10.Tuntematon

Et tiedä kuka olet. Et muista eilistä pidemmälle, lukuunottamatta irrallisia välähdyksiä. Et mitään, mikä auttaisi sinua selvittämään kuka olet, tai mitä teet tässä maailmassa. Lykkyä tykö.

Saat kahteen vapaavalintaiseen Kykyyn +1, sekä kahteen vapaavalintaiseen taitoon +2 kumpaankin. Sinulla ei ole mitään omaisuutta, muuta kuin tavalliset vaatteet, ja ehkä jokunen hyödytön henkilökohtainen esine, joiden merkitystä et tiedä.