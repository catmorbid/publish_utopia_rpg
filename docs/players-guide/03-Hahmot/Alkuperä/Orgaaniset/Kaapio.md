---
share: true
---
# Kääpiö

Virallisen määritelmän mukaan kääpiöt ovat Transgenoideja, eli siirtogeenisiä humanoideja, jotka polveutuvat ihmisestä, mutta joiden perimä sisältää myös paljon vierasta geenimateriaalia. Tavallisen uskomuksen mukaan kääpiöt ovat ihmisen evoluution eräänlainen seuraava, vääristynyt askel (tosin sitä ei heille kannata sanoa). Heitä ilmaantui ensimmäisen kerran vasta vuosisatoja Suuren Sodan jälkeen, ihmiskunnan noustessa pommisuojistaan kohtaamaan joutomaan ihmeet ja kauhut. Yleisin väittämä on, että suuri joukko ihmisiä oli joutunut elämään satoja vuosia poikkeuksellisen ahtaissa tiloissa maan alla, ja altistunut voimakkaalle säteilylle, minkä ansiosta näiden yksilöiden evoluutio olisi kiihtynyt huomattavasti, mukautuen näihin olosuhteisiin. Tämä teoria ei ole kovin uskottava ja monet tutkijat ovat vakuuttuneita siitä, että kääpiöiden alkuperä on transgeneettinen, eli jonkun tahon laboratoriossa kokkailema keitos, yhdistelmä eri olentojen geenejä. Kääpiöiden keskuudessa liikkuu paljon tarinoita aiheesta ja yleisin väittämä on, että haltiat olivat jollakin tavalla mukana, tai peräti syypäitä heidän olemassaoloonsa, mikä tietysti on aiheuttanut paljon vihaa haltioita kohtaan – oli viha perusteltua tai ei.


Kääpiöillä on ihmisiin verrattuna paljon paksummat ja lyhyemmät raajat. He ovat myös paljon ihmisiä karvaisempia ja useimmilla on verraten nopea parrankasvu, minkä ansiosta monet eivät edes vaivaudu ajamaan sitä. Keskiverto kääpiö on 123cm pitkä, ja painaa 65kg, he ovat tunnetusti kokoisekseen voimakkaita, ja erittäin käteviä käsistään, ja kasvoiltaan vähän rujoja, mutta monimuotoisia ja värikkäitä persoonia. Kääpiöt ovat luontaisesti sitkeitä ja kylmähermoisia, ja heidän keskimääräinen luonnollinen elinikänsä on noin 120 vuotta, mutta todellinen eliniän odote lienee samaa luokkaa kuin keskiverto ihmiselläkin – ellei vähän vähemmän. Kääpiöiden elinkaari on sikäli erikoinen, että heidän lapsuutensa on monin paikoin hyvin samanlainen kuin ihmisilläkin, ja kääpiölapsi ei juuri eroa ihmislapsesta ulkoisesti. Tämä siis siihen asti, että kääpiöt saavuttavat murrosiän. Kääpiöiden murrosikä alkaa yleensä 10-vuotiaana, jolloin heillä alkaa nopea ja äkillinen parrankasvu. Parrankasvua seuraa nopea massakausi, jolloin jolloin kääpiön paino voi helposti kaksinkertaistua vuoden aikana. Noin 12-13 –vuotiaana kääpiö kokee yleensä äänenmurroksen ja massan keruu alkaa hidastua. Fyysisesti kääpiöt ovat täysi-ikäisiä noin 14-vuoden iässä. Tässä kohtaa 100-kiloisen teinin elättäminen alkaa yleensä olla aika kallista, joten isät potkivat poikansa ulos etsimään töitä.

Kääpiöillä ei ole omaa kieltä, mutta koska eräs perimätiedon mukaan ensimmäisistä löydetyistä kääpiöyhdyskunnista oli lähes yksinomaan skotlantilaisten jälkeläisiä, on kääpiöille tullut tavaksi puhua vahvasti skotlantilaisittain murtaen. Tämä saattaa myös selittää heidän mieltymyksensä viskeihin.


Yksi omituinen piirre kääpiöissä on, että kääpiöpiirteet aktivoi yksi ainoa geeni. Ilman sitä, lapsi kasvaa normaaliksi ihmiseksi, mutta kantaa silti kääpiöperimää. Tämä geeni puolestaan aktivoituu ainoastaan miespuolisissa, joten naispuoliset kääpiöt ovatkin itseasiassa täysin normaaleita ihmisnaisia. Tätä on jälleen väitetty transgeneettisyyden puolestapuhujaksi sillä, että näin voidaan varmistaa, että kääpiöt voivat lisääntyä mahdollisimman normaalisti. Lapsikuolleisuus olisi todennäköisesti suurempi, jos myös kääpiönaiset olisivat ruumiinrakenteeltaan samanlaisia kuin miehet.

## Speksit

- **Kokoluokka**: Pienikokoinen.
- Vahva Skarppi
- Vahva Psyko
- 5 Erikoisuuspistettä