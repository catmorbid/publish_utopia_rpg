---
share: true
---
# Haltia

> Pohdintoja: Haltioiden haltiankielinen nimi? Haltiakielen nimi? Muita haltiankielisiä sanoja.

Haltioiden syntyhistoria on aikalailla hämärän peitossa. Ensimmäiset yksilöt tavattiin samoihin aikoihin kuin kääpiötkin, eli Suuren Sodan jälkeen, Valottomina vuosina. Geneettisesti haltiat muistuttavat ihmistä, mutta toisaalta haltioiden genotyypissä on merkittävä määrä tuntematonta DNA:ta. Onkin epäilty, että haltiat olisivat kääpiöiden tapaan myös kiihtyneen evoluution tulosta, mutta haltioiden perimässä on liian paljon omituisuuksia, ja uskottavimman teorian mukaan haltiat ovatkin pohjimmiltaan siirtogeeninen laboratoriorotu, joka on luotu samoihin aikoihin kuin kääpiötkin. Oli miten oli, haltiat ovat integroituneet yhteiskuntaan loistavasti, ja heitä löytää jokaisesta yhteiskuntaluokasta, aina suuryritysten ylimmästä johtoportaasta, nuhjuisimman perähikiän kapakan vakioasiakkaisiin.

Mikään teoria ei kuitenkaan selitä haltioiden kompleksia ja yllättävä rikasta kulttuuria, uniikkia ja monimutkaista puhuttua ja kirjoitettua kieltä myöden, joka on aivan liian kehittynyttä ollakseen syntynyt vain muutamassa sadassa vuodessa. Haltiat kertovat toisilleen väittämänsä mukaan "ikivanhoja ja muinaisia" tarinoita ja myyttejä, joiden epäillään olevan jonkinlainen sekoitus hallusinogeenien ja uskonnollisen kiihkon suomaa inspiraatiota. Nämä tarinat ovat kuitenkin irrallisia ja sirpaleisia kertomuksia, joista on vaikea saada koherenttia kuvaa haltioiden historiasta. Eräs teoria väittää, että ainakin osalla haltioista olisi poikkeuksellisen vahva geneettinen muisti, ja tarinat olisivat osa haltioiden mystistä, todellista perimää. Kuten yleensä, haltiat kieltävät kaiken, eivätkä suostu yhteistyöhön moisissa tutkimuksissa – mikä ei siis varsinaisesti estä kyseisiä tutkimuksia.

Haltiat muistuttavat ulkoisesti ihmisiä, lukuun ottamatta joitain poikkeuksellisia piirteitä lähinnä kasvoissa: tunnetuimmat piirteet ovat epätavallisen korkea otsa ja merkittävästi sivuille ulkonevat otsaluut, sekä epätavallisen kapeat, mutta pitkät korvat, sekä poikkeuksellisen vähäinen karvankasvu. Noin neljänneksellä haltiaväestöstä esiintyy geneettinen anomalia, joka näkyy poikkeuksellisen suurina ja soikeina silminä. Monilla on hyvin vaaleat, jopa kokonaan valkoiset hiukset, ja joskus ne sisältävät luontaisesti hyvinkin erikoisia esimerkiksi kirkkaita pigmenttejä. Yllättävän moni haltia kärsii myös albinismista, mikä yhdistettynä etenkin silmäanomaliaan voi saada haltian näyttämään hyvinkin epäinhimilliseltä.

Haltiat ovat yleensä hoikkia ja pitkiä (keskiverto haltia painaa 50kg, mutta on peräti 180cm pitkä) ja varsin kaunispiirteisiä, mikäli tykkää laihoista rimpuloista. He ovat älykkäitä ja viihtyvätkin monesti tieteen ja taiteiden parissa. Jotkin yksilöt ovat myös eräissä määrin hengellisiä ja harjoittavat omaa mystistä uskontoaan, ja sanotaankin, että osa haltioista tietäisi totuuden omasta alkuperästään, mutta ainakaan toistaiseksi he eivät ole tätä muille paljastaneet.

Haltiat ovat erittäin pitkäikäisiä, ja voivat elää yli 200-vuotiaiksi, mutta elävät myös jossain määrin hidastempoisempaa elämää. Haltiamiehet ja -naiset saavuttavat sukukypsyyden vasta 30 vuoden iässä, vaikka ovatkin fyysisesti täysikasvuisia ja muutenkin täysin toimivia noin 20-vuotiaasta asti. Monet nuoret haltiat antautuvatkin alle 30-vuotiaina ylettömän rappion valtaan, ottaen kaiken ilon irti ennen sukukypsyyttään, jonka jälkeen perinteet velvoittavat heitä lisääntymään ja rakentamaan perhettä. Joskus haltianuoret perustavat omia yhdyskuntiaan, jotka käytännössä pyörivät päivittäisten orgioiden ympärillä, myyden itseään kadulla huumeita ja ruokarahaa vastaan, seurauksena kymmenen vuoden blackout ja yhtäkkinen karu herääminen todellisuuteen, kun vanhemmat kolkuttelevat ovella haulikko kädessä.

Haltioiden tiedetään harjoittavan suvussa periytyvää, mystistä ja vanhaa taistelulajia nimeltä Doi-K’han, jonka takia harmittoman oloinen haltia saattaakin olla äärimmäisen vaarallinen lähitaistelussa. Doi-K’han on paitsi kuollettava taistelulaji, myös keino harjoittaa itsekuria ja vastustaa kiusausta antautua maallisten ilojen polulle. Haltioille on myös tyypillistä muiden rotujen halveksiminen ja itsensä pitäminen ylivertaisina. Osalle haltiapopulaatiosta ilmenee erilaisia geneettisiä poikkeamia, kuten heikkoja psyykkisiä voimia, tai muita erikoisia kykyjä, jotka jälleen viittaavat vahvasti haltioiden transgeneettiseen alkuperään. Toisin kuin joskus aikoinaan kuviteltiin, haltiat ovat hyvinkin kuolevaisia, jopa ysimilliselle.

## Speksit

- **Kokoluokka**: Kohtalainen
- Heikko **Ruho**
- Ylivertainen **Notku**
- Vahva **Psyko**
- Vahva **Data**
- 2 **Erikoisuuspistettä**